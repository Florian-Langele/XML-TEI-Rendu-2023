Ly rois d’Engleterre ne dormi mies granment celle nuit, ains se leva a mienuit et fist sonner le trompette en signe de deslogier. Cascuns fu tantos appareilliés, sommier toursés, chars chargiés. Sy se partirent sour le point dou jour de le ville de Oizemont et chevauchierent sur le conduit de ce varlet, qui lez menoit, et fisent tant et sy bien s’esploitierent qu’il vinrent environ solel levant asséz pres de ce gué que on claimme a le Blanquetake, mes li fluns de le mer estoit adont tout plains. Sy ne peurent passer, ossy bien convenoit il au roy attendre ses gens, qui venoient appriés lui. Sy demora la endroit jusques appriés prime que li fluns s’en fu tous ralés. Et anchois que ly fluns s’en fust rallés, vint d’autre part messires Godemars dou Fay a grant fuison de gens d’armes envoiiés depar le roy de France, si comme vous avés oy chi dessus recorder. Sy avoit li dis messires Godemars en venant a le Blanquetake rassamblé grant fuison des gens dou païs, tant qu’il estoient bien XII M, uns c’autres, qui tantos se rengierent sus le pas de le riviere pour garder et deffendre le passage. Mais li rois Edowars d’Engleterre ne leissa mies a passer pour che, ains conmanda a ses marescaus tantos ferir en l’aige et ses archiers traire fortement as Franchois, qui estoient en l’aige et sus le rivage. Lors fisent ly doy marescal d’Engleterre chevaucier leurs banieres ou nom de Dieu et de saint Jorge et iauls appriés. Sy se ferirent en l’aige de plains eslains, li plus bachelereus et li mieus montés devant. La eut en le meisme riviere fait mainte jouste et maint homme reversé d’une part et d’aultre. La commencha fors hustins. Car messires Godemars et ly sien deffendoient vassaument le passage. La y eult aucuns chevaliers et escuiers franchois, d’Artois et de Pikardie et de le carge monsigneur Godemar, qui pour leur honneur avanchier se feroient ou dit gués et ne voloient miez estre trouvé sus les camps mez avoient plus chier a jouster en l’aigue que sus terre. Sy i eut, je vous di, fait la mainte jouste et mainte belle appertise d’armes et eurent la li Englés de premiers I moult dur rencontre. Car tout chil qui estoient avoecquez monsigneur Godemars la envoiiet pour deffendre et garder le passage, estoient gent d’eslitte. Et se tenoient tout bien rengiet sus le destroit dou passage de le riviere, dont li Englés estoient dur rencontré quant il venoient a l’issue de l’aigue pour prendre terre. Et i avoit Genevois, qui dou trait leur fasoient moult de mauls. Mes ly archier d’Engleterre traioient si fort et sy ouniement c’a merveillez et toudis, entrués qu’il ensonnioient les Franchois, gens d’armes passoient. Et sachiés que li Englés se prendoient bien priés d’iauls combatre car il leur estoit dit notorement que li rois de France les sievoit a plus de C M hommez. Et ja estoient aucun compagnon coureur de le partie des Franchois venu jusques as Englés, liquel en reporterent vraies ensegnes au roy de Franche, si comme vous orés dire.