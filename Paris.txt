Le roy d’Engleterre ne dormi mie grandement celle nuit, ains se leva a mienuit et fist sonner la trompette en signe de deslogier, chascun fu tantost appareillié, sommiers trousés, chars chargiés, si se partirent sus le point du jour de la ville d’Oziemont et chevauchierent sus le conduit de ce valet, qui lez menoit, et si bien esploitierent qu’il vindrent environ soleil levant assés prez de ce gué que on claime la Blanchetake mais le fleuve de la mer estoit adonc tout plain, si ne peurent passer, aussi bien couvenoit il au roy attendre ses gens qui venoient aprés lui. Si demoura la endroit jusques aprés prime que le fleuve s’en fust raléz. Et ainçois que le fleuve s’en fust ralés, vint d’autrepart messire Godemar du Fay a grant foison de gens d’armes envoiés depar le roy de France, si comme vous avés oy ci dessus recorder. Si avoit le dit messire Godemar en devant a la Blanchetake rassemblé grant foison de gens du paÿs et tant qu’il estoient bien XIIM uns qu’autres, qui tantost se rengierent sus le pas de la riviere pour garder et deffendre le passage, mais le roy d’Engleterre ne laissa mie a passer pour ce avis commanda a ses mareschaux tantost ferir en l’yaue et ses archiers traire fortement aus François qui estoient en l’yaue et sus le rivage. Lors firent les II mareschaux d’Engleterre chevauchier leurs banieres ou nom de Dieu et de saint George et eulx aprés, si se ferirent en l’yaue de plain eslais les plus bachelereus et les mieux montés devant. La eut en la meisme riviere faite mainte jouste et maint homme reversé d’une part et d’autre. La commença un fort hustin, car messire Godemar et les siens defendoient vaillemment le passage. La y eut aucuns chevaliers et escuiers françois d’Artoys et de Picardie et de la charge monseigneur Godemar, qui pour leur honneur avancier se mettoient ou dit gue et ne vouloient pas estre trouvés sus les champs mais avoient plus chier a jouster en l’yaue que sus terre. Si y eut, je vous di bien, la fait mainte belle jouste et mainte belle appertise d’armes et orent la envoiéz pour deffendre et garder le passage gens d’eslite et se tenoient tous bien rengiés sus le destroit du passage de la riviere, dont les Englois estoient durs rencontrés quant il venoient a l’issue de l’yaue pour prendre terre. Et y avoit Genevois, qui du tret leur faisoient moult de maulx, mais les archiers d’Engleterre traioient si onniement qu’a merveilles et toutdis entrementieres qu’il ensonnoient les François gens d’armes passoient. Et sachiés que les Engloys se prendoient bien pres d’eulz combatre, car il leur estoit dit notoirement que le roy de France les suivoit a plus de CM hommes et ja estoient aucuns compaignons coureurs de la partie des François et venus jusques aus Engloys, les quelx en raporterent vrayes ensaignes au roy de France si comme vous orrés dire.