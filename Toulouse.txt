La bataille de la Blanchetaque du roy d’Engleterre contre messire Godemar du Fay. ¶ Le VIXX VIIIe chapitre.

Le roy d’Engleterre ne dormi mie grantment celle nuit. Ains se leva a mienuit et fist sonner sa trompette et dont chascun fu tantost appareilliés, sommiers trousséz et chars chargiés. Si se partirent sur le point du jour de la ville d’Oisemont et chevaucierent sur le conduit de Gobin Agace tant qu’ilz vindrent environ souleil levant a ce gué que on claime la Blanchetaque, mais le fleuve de la mer estoit adont tout plein, si ne peurent passer. Aussi bien couvenoit il au roy attendre ses gens qui venoient aprés lui, si demoura la endroit jusques aprés prime que le fleuve s’en fu ralé. Le roy de France avoit adéz ses coureurs sur le paÿs qui lui rapportoient le couvenant des Englois, si pensa qu’il enclorroit le roy d’Engleterre entre Abbeville et la riviere de Somme et le prendroit ou combateroit a sa voulenté. Siques des lors qu’il estoit encore a Amiens, il avoit ordonné I grant baron de Normandie, appellé messire Godemar du Fay, pour aler garder le passage de la Blanchetaque, ou il couvenoit les Englois passer et non par ailleurs. Si s’estoit party monseigneur Godemar atout mille hommes d’armes et VM a pié parmy les Genevois. Si estoit venu a Saint Rikier en Pontieu et de la au Crotoy, ou le dit passage siet. Et avoit amené ainsi qu’il chevauçoit celle part grant foison des gens du paÿs, et aussi estoient venuz avec lui ceulx d’Abbeville moult estoffeement, et furent au dit passage au devant des Englois bien XIIM hommes que uns que autres, dont il y avoit bien IIM tourniquiaux. Lors quant l’ost d’Engleterre estoit la venu, messire Godemar du Fay vint rengier ses François sur le pas de la riviere pour garder et defendre le passage. Le roy d’Engleterre ne laissa mie a passer pour ce. Ainçois quant le fleuve de la mer s’en fu ralé, il commanda a ses mareschaulx tantost ferir en l’eaue ou nom de Dieu et de saint George. Lors se ferirent dedens les plus bachelereux et les mieulx montéz devant. La eut en la riviere fait mainte jouste et maint homme reversé d’un costé et d’autre et y eut dur hustin. La eut aucuns chevaliers et escuiers d’Artois et de Picardie, de la charge monseigneur Godemar, qui pour leur honneur avancier se mistrent ou dit gue et avoient plus chier a jouster en l’eaue que sur terre. Les François se tenoient tous rengiés sur le destroit du passage de la riviere, dont les Englois estoient dur rencontréz quant ilz venoient a l’issue de l’eaue pour prendre terre. Et y avoit Genevois qui du trait leur faisoient moult de maulx mais les archiers d’Engleterre traioient moult onniement. Et endementiers qu’ilz ensonnioient, les François gens d’armes passoient.