Le roy d’Engleterre ne dormy mie granment celle nuit, ains se leva a mienuit et fist sonner la trompette en signe de deslogier. Chascun fu tantost appareillié, sommiers trousséz, chars chargiés. Si se partirent sur le point du jour de la ville d’Oisemont. Puis chevaucierent sur le conduit de ce vallet, qui les menoit, et si bien exploitierent qu’ilz vindrent environ souleil levant a ce gué que on claime la Blanchetaque mais le fleuve de la mer estoit adont tout plain, si ne peurent encore passer. Aussi bien couvenoit il au roy attendre ses gens qui venoient aprés lui. Si demoura ylec jusques aprés prime que le fleuve s’en feust raléz. Et ainçois que le flun en feust raléz, messire Godemar du Fay vint d’autrepart la riviere depar le roy de France, a bien XIIM hommes que uns que autres, qui tantost se rengierent sur le pas de la riviere pour le garder et defendre. Mais le roy d’Engleterre commanda a ses mareschaux tantost ferir en l’eaue et ses archiers traire forment aux François qui estoient en l’eaue et sur le rivage. Lors firent les II mareschaux d’Engleterre chevaucier leurs banieres ou nom de Dieu et de saint George et eulx aprés, si se ferirent en l’eaue a plain eslais les plus bachelereux et les mieux montéz devant. La eut en la meisme riviere faite mainte jouste et maint homme reversé d’une part et d’autre. La commença un fort hustin car messire Godemar et les siens defendoient vaillemment le passage. La eut aucuns chevaliers et escuiers françois d’Artoit, de Picardie et de la charge monseigneur Godemar, qui pour leur honneur avancier se mettoient ou dit gue et ne vouloient pas estre trouvéz sur les champs mais avoient plus chier a jouster en l’eaue que sur terre. Si y eut, je vous dy bien, la fait mainte belle jouste et appertise d’armes.

Et eurent la envoiéz pour garder et deffendre le passage gens d’eslite, qui se tenoient tous bien rengiés sur le destroit du passage de la riviere, dont les Englois estoient durs rencontréz quant ilz venoient a l’issue de l’eaue pour prendre terre. Et y avoit Genevois, qui du trait leur faisoient moult de mauls mais les archiers d’Engleterre traioient moult onniement. Et toudis endementiers qu’ilz ensonnoient les François gens d’armes passoient. Et sachiés que les Englois se prenoient bien pres d’eulz combatre car il leur estoit dit notoirement que le roy de France les poursuivoit a plus de CM hommes. Et ja estoient aucuns compaignons coureurs de la partie des François venuz jusques aux Englois lesquelx en rapporterent vrayes enseignes au roy de France si comme vous orréz.